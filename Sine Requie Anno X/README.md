[![sine.gif](https://i.postimg.cc/3Jxrvsvj/sine.gif)](https://postimg.cc/PN0kGFKN)
[![bos-2004.gif](https://i.postimg.cc/FK5QD87B/bos-2004.gif)](https://postimg.cc/rDJbphG1)

_INTRODUZIONE_

_Sono passati dieci anni da quello che viene ricordato come “Il Giorno del Giudizio”._

_Il 6 Giugno 1944, la storia dell’umanità, cambiò per sempre._

_In molti credono che in quel giorno siano echeggiate le trombe dell’Apocalisse, che gli uomini sopravvissuti stiano invano tentando di riportare ordine sulla terra, senza sapere che presto saranno definitivamente schiacciati._

_Oggi siamo nel 1954: dieci anni fa, mentre infuriava la più feroce delle guerre, i Morti si sono rialzati dalle loro tombe per divorare i vivi e farne scempio._

_Molti Stati non ebbero la forza di fronteggiare la violenza di quell’orrore e caddero, davanti all’insensata fame, di quelli che una volta erano esseri viventi. Tuttora solo pochi sopravvissuti resistono in quelle desolate lande, dove la vita ha cambiato nome in incubo. Queste terre, note come Terre Perdute, sono oramai deserti putrescenti, dove sparuti gruppi di sopravvissuti, donne e uomini arditi o sull’orlo della follia vivono alla giornata, in un territorio dove anche solo trovare dell’acqua o dei viveri può costare la vita, dove il suolo è graffiato dagli striscianti passi di orde di Morti e di altre orrende creature vomitate dall’inferno._

_Altri Stati, resi forti dalla decisione di leader pronti a tutto, hanno avuto la forza di resistere, creando regimi totalitari dove i cittadini vivono in una condizione molto lontana da quella che si può chiamare un’esistenza felice._

_Il Terzo Reich, arrogatosi la vittoria dal secondo conflitto mondiale, ha preso il nome di IV Reich. In questi territori governati dal regime nazista la vita è regolata da leggi ferree quanto crudeli e la libertà personale è soltanto un sogno. Le città cinte da mura sono nello stesso stato di dieci anni prima e niente sembra essere cambiato; la vita scorre quasi ignara dell’orrore che striscia fuori dai confini cittadini. Soldati della Gestapo pattugliano le strade per mantenere l’ordine pubblico, instaurando un regime di terrore e sofferenza, plotoni di feroci SS deportano sempre più cittadini verso i Campi di Rieducazione, da dove nessuno fa più ritorno, mentre nel nome di una nuova religione, sorta dalle ceneri di quella cristiana, le chiese vengono profanate e convertite in attesa del ritorno del nuovo Führer-Messia che guiderà nuovamente il Reich alla conquista globale. Molti segreti attendono celati tra la folla, nei palazzi di potere, nei boschi selvaggi; fazioni avverse lottano in segreto per determinare la caduta del regime, mentre creature d’incubo, protette e potenti, esigono la carne dei cittadini tedeschi._

_In Italia, caduto il regime fascista, si è imposta una rigida teocrazia governata da Papa Leone XIII, cui è successo Papa Leone XIV. Questo nuovo stato ha riportato la vita dei cittadini italiani al periodo medioevale: molti ritrovati della tecnica moderna sono stati aboliti o vengono utilizzati solo da pochi privilegiati, i territori italiani appaiono come luoghi anacronistici, dove accanto a vecchie automobili, sfilano processioni e roghi inquisitori, dove Templari in lucenti armature si affiancano ai Cacciatori di Morti, reduci della guerra mondiale, nella difesa della popolazione. Nello Stato Papale, il fervido fanatismo religioso, ha portato a una feroce lotta alle eresie e a tutto ciò che sia anti-papale. Intanto, nascoste negli angoli più bui, non raggiunte dalla luce filtrata delle grandi navate ecclesiastiche, si trascinano, contorcendosi, una miriade di sette oscure e sinistre, luminose e terribili, influenti e immorali._ 

_L’Unione Sovietica ha lasciato il posto all’Unione delle Città Socialiste Sovietiche (Saius Sovietskich Gorodòv): una serie di enormi città di metallo isolate dall’esterno dove ogni attività cittadina viene controllata da Z.A.R., un terminale centrale, nuovo tiranno di un totalitarismo tecnocratico, dove l’uomo è oramai reso schiavo del proprio lavoro alle catene di montaggio. In queste orrende città la vita scorre senza senso, in un paesaggio desolato e alienante, dove ciò che è umano viene calpestato e ogni libertà distrutta nel nome dell’uguaglianza. Dove i sogni e le speranze sono sopraffatti dalla ronzante voce delle biomacchine, dove anche la carne non è più indispensabile alla continuità dell’essere, dove l’uomo, per salvarsi la vita, ha scelto di morire, sepolto nell’acciaio._

_Questo è il mondo di “Sine Requie”._

_Il futuro più buio che l’uomo potesse immaginare è divenuto la più mostruosa delle realtà._

[![serpentariumgames.gif](https://i.postimg.cc/VNc3jthy/serpentariumgames.gif)](https://postimg.cc/rDQnTDcg)

[![rose.gif](https://i.postimg.cc/k59pVmVq/rose.gif)](https://postimg.cc/zytjM4Sc)
